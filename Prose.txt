ಒಂದು ಊರಿನಲ್ಲಿ ಒಂದು ದೊಡ್ಡ ಆಲದ ಮರವಿತ್ತು. ಅದರಲ್ಲಿ ಒಂದಿಷ್ಟು ಕಾಗೆಗಳು, ಗುಬ್ಬಚ್ಚಿಗಳು, ಪಾರಿವಾಳಗಳು ಇತ್ಯಾದಿ ಬೇರೆ ಬೇರೆ ಜಾತಿಯ ಪಕ್ಷಿಗಳು ಗೂಡು ಕಟ್ಟಿಕೊಂಡಿದ್ದವು. ಅವೆಲ್ಲವೂ ಮುಂಜಾನೆ ನಸುಕಿನಲ್ಲೇ ಎದ್ದು ಆಹಾರ ಹುಡುಕುತ್ತ ಬೇರೆ ಬೇರೆ ಊರುಗಳಿಗೆ ಹೋಗುತ್ತಿದ್ದವು. ಸಂಜೆಯಾದ ಕೂಡಲೇ ಎಲ್ಲವೂ ತಮ್ಮ ತಮ್ಮ ಗೂಡುಗಳಿಗೆ ಬಂದು ಸೇರಿಕೊಳ್ಳುತ್ತಿದ್ದವು. ಅಕ್ಕಪಕ್ಕದವರೆಲ್ಲ ಸೇರಿ ತಾವು ಊರೆಲ್ಲ ಸುತ್ತಾಡಿ ತಂದ ಕಡುಬು ಕಜ್ಜಾಯ, ಭೇಲ್ ಪೂರಿ, ಗೋಬಿ ಮಂಚೂರಿ, ಕುರ್‌ಕುರೆ ಎಂದು ಬೇರೆ ಬೇರೆ ಹೊಸ ಹೊಸ ತಿಂಡಿಗಳ ಬಗ್ಗೆ ಹೇಳುತ್ತಾ ತಮ್ಮ ಅನುಭವಗಳನ್ನೆಲ್ಲ ಹಂಚಿಕೊಳ್ಳುತ್ತಾ ಸಂತೋಷದಿಂದ ಇರುತ್ತಿದ್ದವು. 

ಒಮ್ಮೆ ಕಾಗೆಗಳ ಗುಂಪೊಂದು ಆಹಾರಕ್ಕೆಂದು ಬೇರೆ ಊರಿಗೆ ಹೋದಾಗ ಆಹಾರ ಹುಡುಕ್ತಾ ಹುಡುಕ್ತಾ ಒಂದು ಕಾಗಣ್ಣನಿಗೆ ದಾರಿ ತಪ್ಪಿ ಹೋಯ್ತು. ಪಾಪ, ಕಾ ಕಾ ಕಾ ಎಂದು ತನ್ನ ಬಳಗವನ್ನೆಲ್ಲ ಕರೆದು ಕರೆದು ಹುಡುಕಾಡಿತು. ಯಾವ ಕಡೆಯಿಂದಲೂ ತಿರುಗಿ ಕಾ ಕಾ ಎಂಬ ಉತ್ತರ ಸಿಗಲಿಲ್ಲ. ಪಾಪ ಹಾರಿ ಹಾರಿ ತಿರುಗಿ ತಿರುಗಿ ಸುಸ್ತಾಗಿಬಿಡ್ತು. ವೇಳೆಯಾಗಿದ್ದೇ ಗೊತ್ತಾಗಲಿಲ್ಲ. ಆಗಲೇ ಮಧ್ಯಾಹ್ನವಾಗಿಬಿಟ್ಟಿತ್ತು. ನೆತ್ತಿ ಸುಡುವಷ್ಟು ಉರಿ ಉರಿ ಬಿಸಿಲು. ಪಾಪ ತುಂಬಾ ಹಸಿವೆಯಾಗುತ್ತಿತ್ತು. ಎಲ್ಲಾದರೂ ನೀರಾದರೂ ಸಿಕ್ಕಿದ್ದರೆ ಕುಡಿದು ಹೊಟ್ಟೆ ತಂಪು ಮಾಡಿಕೊಳ್ಳಬಹುದಿತ್ತು ಎಂದೆನಿಸುತ್ತಿತ್ತು. ಹತ್ತಿರವೆಲ್ಲೆಲ್ಲೂ ಒಂದೇ ಒಂದು ಮನೆಯೂ ಸಿಕ್ಕಲಿಲ್ಲ. ಅಷ್ಟಷ್ಟು ದೂರಕ್ಕೆ ಹೋಗಿ ಮರದ ಮೇಲೆ ಕುಳಿತುಕೊಂಡು ಎಲ್ಲಾದರೂ ಹಣ್ಣಾದರೂ ಸಿಗಬಹುದೆಂದು ನೋಡುತ್ತಿತ್ತು. ದುರದಷ್ಟಕ್ಕೆ ಎಲ್ಲೂ ಹಣ್ಣೂ ಸಿಗಲಿಲ್ಲ. ಕೈಕಾಲು ಸೋತರೂ ಬಿಡಲಿಲ್ಲ. ಪುನ: ಕಾ ಕಾ ಎನ್ನುತ್ತ ತನ್ನ ಬಳಗ ಸಿಕ್ಕೀತು, ಮನೆಗಳಿದ್ದ ಊರಿಗೆ ಅಥವಾ ಹೊಳೆಯೋ ಕೆರೆೆಯೋ ಇದ್ದಕಡೆ ಕರೆದುಕೊಂಡು ಹೋದಾರು ಎಂದು ಆಶಿಸುತ್ತಾ ಹಾರುತ್ತಾ ಹಾರುತ್ತಾ ಹೋಯಿತು. ದೂರದಲ್ಲಿ ಒಂದು ಹೊಳೆ ಕಾಣಿಸಿತು. ಕಾಗಣ್ಣನಿಗೆ ಸ್ವಲ್ಪ ಖುಷಿಯಾಯ್ತು ಪಾಪ ಹೋಗಿ ನೋಡಿದರೆ ಸ್ವಲ್ಪವೂ ನೀರೇ ಇಲ್ಲ, ಎಲ್ಲ ಒಣಗಿಬಿಟ್ಟಿತ್ತು. ಬೇಜಾರಾಯ್ತು ಆದ್ರೂ ಬಿಡಲಿಲ್ಲ. ಮುಂದಕ್ಕೆ ಹೋಯ್ತು. ಅಲ್ಲಿ ಒಂದಿಷ್ಟು ಮನೆಗಳು ಕಂಡವು. ಈಗ ಸ್ವಲ್ಪ ಧೈರ್ಯ ಬಂತು. 

ಆದರೆ ಯಾರ ಮನೆಯ ಮುಂದೂ ತಿಂಡಿ- ನೀರು ಸಿಗಲಿಲ್ಲ. ಇನ್ನೇನು ಕೈಕಾಲು ಸೋತು ಬಿದ್ದೇ ಬಿಡುತ್ತೇನೆ ಎನಿಸುವಷ್ಟು ಸುಸ್ತಾಗಿತ್ತು. ಅಷ್ಟರಲ್ಲಿ ಒಂದು ಖಾಲಿ ಜಾಗದಲ್ಲಿ ಒಂದಿಷ್ಟು ಬಾಟಲಿಗಳು ಬಿದ್ದಿದ್ದವು. ಜ್ಯೂಸು, ನೀರು ಎಂದು ಜನರು ಕುಡಿದು ಎಸೆದು ಹೋಗಿದ್ದಿರಬೇಕು. ಬಾಟಲಿಯ ತಳದಲ್ಲಾದರೂ ಏನಾದರೂ ಸಿಗಬಹುದು ಎಂದು ಇಣುಕಿ ಇಣುಕಿ ನೋಡಿತು. ಕೊನೆಗೂ ಒಂದು ಬಾಟಲಿಯಲ್ಲಿ ನೀರಿದ್ದಿದ್ದು ಕಂಡಿತು. ಆದ್ರೆ ಕುಡಿಯೋದ್ ಹೇಗೇ..? ಬಾಟಲಿಯ ಬಾಯಿ ಕೂಡ ಚಿಕ್ಕದು, ಅದರ ಕೊಕ್ಕಿಗೆ ನೀರು ಸಿಗುವುದಿಲ್ಲ. ಕಾಗಣ್ಣನ ಅವಸ್ಥೆ ನೋಡಿ ಅಲ್ಲಿದ್ದವರೆಲ್ಲ ನಗುತ್ತಿದ್ದರು. ಕಲ್ಲು ತಂದು ಹಾಕಿ ನೀರು ಮೇಲೆ ಬರುವ ವೇಳೆಗೆ ಬೆಳಗಾಗುತ್ತದೆ ಎಂದು ವ್ಯಂಗ್ಯ ಮಾಡುತ್ತಿದ್ದರು. ಆದರೆ ಹತ್ತಿರ ಕಲ್ಲೂ ಇರಲಿಲ್ಲ. ದೂರದಿಂದ ತಂದು ಹಾಕುವುದಕ್ಕೆ ಹೋದರೆ ವೇಳೆಯಾಗುತ್ತದೆ. ಹಾಗೇ ಬಾಟಲಿ ಕೆಡವಿಕೊಂಡರೆ ನೀರೆಲ್ಲಾ ಸೋರಿ ಮಣ್ಣಿನಲ್ಲಿ ಇಂಗಿ ಹೋಗುತ್ತದೆ. ಅದೇ ವೇಳೆಗೆ ಅಲ್ಲೇ ಹತ್ತಿರ ಒಬ್ಬಾತ ಎಳನೀರು ಮಾರುತ್ತಿದ್ದ. ಕಾಗಣ್ಣ ಚುರುಕಾಯಿತು. ಅದಕ್ಕೊಂದು ಉಪಾಯ ಹೊಳೆಯಿತು. ಅಲ್ಲಿ ಜನರು ಎಳನೀರು ಕುಡಿದು ಎಸೆದು ಹೋದ ಸ್ಟ್ರಾಗಳಿದ್ದವು. ಸದ್ದಾಗದಂತೆ ಆತನ ಹಿಂದೆ ಬಿದ್ದಿದ್ದ ಸ್ಟ್ರಾಗಳಲ್ಲಿ ಒಂದನ್ನು ಕೊಕ್ಕಿನಲ್ಲಿ ಕಚ್ಚಿಕೊಂಡು ಹೋಯ್ತು. ಬಾಟಲಿಯ ಬಾಯಲ್ಲಿ ಇಟ್ಟುಕೊಂಡು ಸುರ್ ಸುರ್.. ಎಂದು ಕುಡಿಯಿತು. ಕಾಗಣ್ಣನ ಹೊಟ್ಟೆ ತಣ್ಣಗಾಯಿತು. ಪುನ: ಆಹಾರ ಹುಡುಕುತ್ತಾ ತನ್ನ ಗುಂಪನ್ನು ಅರಸುತ್ತಾ ಪುರ್.. ಎಂದು ಹಾರಿ ಹೋಯ್ತು. ಅಲ್ಲಿದ್ದವರೆಲ್ಲ ಕಾಗಣ್ಣನ ಬುದ್ಧಿವಂತಿಕೆ ನೋಡಿ ಆಶ್ಚರ್ಯಪಟ್ಟರು.